Esta páxina explica como colaborar no desenvolvemento do corrector de Hunspell para galego.

Este documento céntrase nos aspectos de Hunspell que afectan directamente ao corrector para galego. Se busca información
máis xeral sobre Hunspell, como por exemplo para facer uso de funcionalidades que actualmente non están a ser usadas no
corrector de galego, pode botarlle un ollo á documentación xeral de Hunspell, que atopará en formato PDF na páxina de
descargas do proxecto en SourceForge:

    http://sourceforge.net/projects/hunspell/files/Hunspell/Documentation/ 


Ficheiro de regras de formación de palabras («.aff»)
==================================================

O ficheiro AFF define:
- Opcións e parámetros de Hunspell para este corrector.
- Regras para fornecer suxestións para palabras incorrectas.
- Regras de formación de palabras a partir dos núcleos de palabras definidos no ficheiro «.dic».


Ficheiro de núcleos de palabras («.dic»)
========================================

O ficheiro «.dic» contén as palabras correctas, que define asociándoas mediante códigos (definidos no ficheiro «.aff») a
regras de formación de sufixos e prefixos.


Ficheiro de suxestións para palabras incorrectas
================================================

Para detalles sobre a sintaxe das regras de substitución, véxase na documentación oficial de Hunspell o uso da palabra
clave «REP».

Téñase en conta que mentres que no ficheiro final de Hunspell as substitucións colócanse no ficheiro .aff co seguinte
formato:
    
    REP <número de liñas de regras de substitución>
    REP ^regla regra
    REP ^sustitución substitución
    
Nas fontes do corrector Hunspell para galego, as suxestións defínense en ficheiros «.rep», e non é necesario —nin se
debe— incluír nin unha liña co número de liñas, nin «REP » ao comezo de cada liña. É dicir, nas fontes do corrector o
contido anterior escribiríase do seguinte xeito nun ficheiro «.rep»:

    ^regla regra
    ^sustitución substitución
    
    
Conxugacións
============

As regras de substitucións de verbos poden chegar ser bastante complicadas. Ás veces non abonda con fornecer o lexema
do verbo incorrecto e mailo lexema do verbo correcto, senón que hai que considerar todas as posíbeis conxugacións que
pode ter o verbo incorrecto, e comparalas coa forma correcta.

Para comparalas, é recomendable o uso dunha ferramenta de conxugación, como pode ser http://conxugador.cilenis.com/.
Esta ferramenta permite obter a conxugación que correspondería ao verbo incorrecto se en realidade fose correcto, e por
suposto a conxugación do verbo correcto. Poñendo cada conxugación nunha xanela do navegador web, unha en cada lado da
pantalla, poden comprobarse as diferencias entre combinacións de tempo e persoa para as dúas conxugacións, e observar a
diferencia real que hai entre elas.


Limitacións
-----------

Cómpre ter en conta que certas substitucións, debido ás limitacións de Hunspell, non poden fornecerse neste ficheiro.

Concretamente, Hunspell non pode detectar como incorrectas —e por tanto tampouco fornecer suxestións— combinacións
incorrectas de palabras, xa que Hunspell funciona palabra por palabra.

Porén, esta limitación de Hunspell afecta unicamente á detección de combinacións de palabras incorrectas. Si que é
posíbel, ante unha palabra incorrecta, fornecer suxestións que inclúen varias palabras. Para representar os espazos no
texto de substitución, empréganse guións baixos.

Por exemplo:

    ^vinteún$ vinte_e_un
    
Esta regra de substitución suxire «vinte e un» para corrixir a palabra «vinteún».

    Nota: os símbolos ^ e $ na cadea de substitución indican o «principio da palabra» e mailo «final da palabra»
    respectivamente.

Por suposto, Hunspell tampouco pode saber se unha palabra é correcta ou non segundo o contexto. Por exemplo, se ben o
uso de «abate» como substantivo é incorrecto, de nada serve fornecer unha regra de suxestión «abate → abade» xa que
«abate» é unha forma correcta do verbo «abater», e Hunspell considerará sempre como correcta a palabra.
